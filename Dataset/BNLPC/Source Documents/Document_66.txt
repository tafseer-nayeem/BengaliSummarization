Title: 
এবার ইংল্যান্ডের সাসেক্স কাউন্টিতে মুস্তাফিজ 
Text: 
  পিএসএল, আইপিএলের পর এবার ইংল্যান্ডেও খেলার ডাক পেলেন মুস্তাফিজুর রহমান। ন্যাটওয়েস্ট টি-টোয়েন্টি ব্লাস্ট টুর্নামেন্টে সাসেক্স তাদের দলে টেনেছে ক্রিকেট বিশ্বের এই ‘বিস্ময়’কে। আজ সাসেক্সের ওয়েবসাইটে এ খবর নিশ্চিত করা হয়েছে।
মুস্তাফিজ তৃতীয় বাংলাদেশি হিসেবে ইংল্যান্ডের এই টি-টোয়েন্টি টুর্নামেন্টে খেলার সুযোগ পাচ্ছেন। এর আগে এই টুর্নামেন্টে খেলেছেন সাকিব আল হাসান ও তামিম ইকবাল।
আপাতত সাসেক্সের হয়ে টি-টোয়েন্টির পুরো মৌসুমটাই খেলার কথা বাংলাদেশের এই বাঁহাতি পেসারের। তবে সেটি নির্ভর করছে, আইপিএলে মুস্তাফিজের দল হায়দরাবাদ সানরাইজার্স কত দূর যায় সেটির ওপর। 
সানরাইজার্স আইপিএলে সেমিফাইনাল-ফাইনাল পর্যন্ত গেলে হয়তো সাসেক্সের হয়ে শুরুর দিকে কয়েকটি ম্যাচে খেলতে পারবেন না মুস্তাফিজ। ন্যাটওয়েস্ট টি-টোয়েন্টি টুর্নামেন্টের পর সাসেক্সের হয়ে রয়্যাল লন্ডন ওয়ানডে কাপেও খেলা কথা রয়েছে তাঁর।
ইংল্যান্ডের প্রাচীনতম কাউন্টি দলটির সঙ্গে চুক্তিবদ্ধ হয়ে দারুণ আনন্দিত মুস্তাফিজ, \"আমি কাউন্টিতে খেলার সুযোগ পেয়ে রোমাঞ্চিত। আমার সব সময়ই ইচ্ছে ছিল ইংল্যান্ডে খেলার। সাসেক্সকে ধন্যবাদ, এই সুযোগটি করে দেওয়ার জন্য। আশা করি আমি তাদের আস্থার প্রতিদান দিতে পারব।\"

