Title: 
‘বেকার’ শিক্ষা এবং প্রতিবন্ধী মাহাফুজারের প্রতিবাদ 
Text: 
  টেলিফোনে যখন মাহাফুজার রহমানের সঙ্গে কথা বলি, তখন তাঁকে আত্মপ্রত্যয়ী মনে হলো। তিনি একজন প্রতিবন্ধী। শৈশব থেকে তাঁর একটি হাত অকেজো। তিনি এক হাতেই দৈনন্দিন কাজকর্ম ও পড়াশোনা করে এসেছেন। এসএসসি ও এইচএসসিতে প্রথম বিভাগ পেয়েছেন। স্নাতক ও স্নাতকোত্তরে দ্বিতীয় বিভাগ। এরপর চাকরির পরীক্ষায় পাস করেও চূড়ান্ত নিয়োগ না হওয়ায় নিজের সব কটি মূল সনদ প্রধানমন্ত্রীর কাছে ফিরিয়ে দিতে গত ২৪ ফেব্রুয়ারি লালমনিরহাট জেলা প্রশাসকের কাছে জমা দিয়েছেন। প্রশাসনিকভাবে রীতিসম্মত না হলেও মানবিক কারণে তাঁর আবেদনপত্রের সঙ্গে ওই সনদগুলো জমা নেওয়া হয় বলে প্রথম আলোর খবরে বলা হয়। 
প্রধানমন্ত্রী বরাবর আবেদনপত্রে মাহাফুজার রহমান উল্লেখ করেন, লালমনিরহাট সদর উপজেলার রতিপুর গ্রামের বাসিন্দা তিনি। তিনি একজন শারীরিক প্রতিবন্ধী। ২০১২ সালে সরকারি প্রাথমিক বিদ্যালয়ের প্রধান শিক্ষক নিয়োগের লিখিত পরীক্ষায় উত্তীর্ণ হন। জেলার পাঁচটি উপজেলায় লিখিত পরীক্ষায় উত্তীর্ণ ৪৫ জনের মধ্যে মাহাফুজার রহমান একমাত্র শারীরিক প্রতিবন্ধী হিসেবে মৌখিক পরীক্ষা দেন।

