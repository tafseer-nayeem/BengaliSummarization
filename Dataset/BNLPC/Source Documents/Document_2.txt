Title: 
বুয়েট বন্ধ, হল ত্যাগের নির্দেশ 
Text: 
  বাংলাদেশ প্রকৌশল বিশ্ববিদ্যালয় (বুয়েট) আজ বৃহস্পতিবার থেকে অনির্দিষ্টকালের জন্য বন্ধ ঘোষণা করা হয়েছে। আজ বিকেল পাঁচটার মধ্যে আবাসিক হলে অবস্থানরত সব ছাত্র-ছাত্রীকে হল ছাড়ার নির্দেশ দেওয়া হয়েছে।
আজ আড়াইটার দিকে এ আদেশ সংবলিত বিজ্ঞপ্তি বিভিন্ন হলের নোটিশ বোর্ডে সেঁটে দেওয়া হয়।
বুয়েটের রেজিস্ট্রার অধ্যাপক এ কে এম মাসুদ স্বাক্ষরিত ওই বিজ্ঞপ্তির ভাষ্য, চলতি টার্মের পূর্ব ঘোষিত টার্ম ফাইনাল পরীক্ষা পেছানোর দাবিতে ২৩ জুন একদল ছাত্র-ছাত্রীর উপাচার্য, রেজিস্ট্রার ও ছাত্রকল্যাণ পরিচালককে উপাচার্য কার্যালয়ে জিম্মি করা, ২৪ জুন শিক্ষকদের আবাসিক এলাকা অবরুদ্ধ করা এবং রাতে একাডেমিক ভবন ভাঙচুর ও অগ্নিসংযোগ করার পরিপ্রেক্ষিতে বিশ্ববিদ্যালয়ের সার্বিক আইনশৃঙ্খলা পরিস্থিতির চরম অবনতি ঘটছে এবং শিক্ষার পরিবেশ ভীষণভাবে বিঘ্নিত হচ্ছে। এ অবস্থায় বিশ্ববিদ্যালয়ের সার্বিক শৃঙ্খলা বজায় রাখা, ছাত্র-ছাত্রী, শিক্ষক ও কর্মকর্তা-কর্মচারীদের জানমালের নিরাপত্তা বিধানের স্বার্থে এবং শিক্ষার সুষ্ঠু পরিবেশ ফিরিয়ে আনার লক্ষ্যে এ বিশ্ববিদ্যালয়ের সব শিক্ষা কার্যক্রম আজ বিকেল থেকে অনির্দিষ্টকালের জন্য বন্ধ ঘোষণা করা হলো।
পরীক্ষা পেছানোর দাবিতে ‘বিশৃঙ্খলার’ প্রেক্ষাপটে বাংলাদেশ প্রকৌশল বিশ্ববিদ্যালয়-বুয়েট অনির্দিষ্টকালের জন্য বন্ধ ঘোষণা করেছে কর্তৃপক্ষ।
সেই সঙ্গে বৃহস্পতিবার বিকাল ৫টার মধ্যে ছাত্র-ছাত্রীদের হল ছাড়ার নির্দেশ দেওয়া হয়েছে বলে বুয়েটের ছাত্রকল্যাণ পরিচালক অধ্যাপক দেলোয়ার হোসেন জানান।
তিনি বলেন, \"রোজায় ছাত্রছাত্রীরা পরীক্ষা দিতে চাচ্ছিল না। এ কারণে তারা বিশ্ববিদ্যালয়ে ভাংচুর করে। অস্থিতিশীলত পরিস্থিতির সৃষ্টি হওয়ায় কর্তৃপক্ষ এই সিদ্ধান্ত নিয়েছে।\"


