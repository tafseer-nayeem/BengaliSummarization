Title: 
গার্ল ফ্রেন্ডের সঙ্গে সারা দিন ব্যাডমিন্টন খেলতেন সৌমিত্র 
Text: 
  ছাত্র জীবনে গার্ল ফ্রেন্ডের সঙ্গে সারা দিন ব্যাডমিন্টন খেলতেন কিংবদন্তি অভিনেতা সৌমিত্র চট্টোপাধ্যায়। তাঁর সঙ্গে চার বছরের শিক্ষা জীবনের স্মৃতিচারণ করে এ তথ্যটি জানালেন বিশিষ্ট বিশিষ্ট আইনজীবী রফিক-উল হক। আজ বুধবার সন্ধ্যায় জাতীয় জাদুঘর মিলনায়তনে কাজী সব্যসাচী স্মৃতি পুরস্কার অনুষ্ঠানে বিশেষ অতিথির বক্তব্যে স্মৃতিচারণ করে তিনি।
প্রবাদপ্রতিম আবৃত্তিশিল্পী ও জাতীয় কবি কাজী নজরুল ইসলামের জ্যেষ্ঠপুত্র কাজী সব্যসাচীর ৩৭ তম মৃত্যুবার্ষিকী আজ। ১৯২৯ সালের ৯ অক্টোবর জন্ম নেওয়া আবৃত্তি অঙ্গনের এ কিংবদন্তি ১৯৭৯ সালের ১২ মার্চ মারা যান। তাঁকে স্মরণ করে প্রথমবারের মতো দেওয়া হয়েছে কাজী সব্যসাচী স্মৃতি পুরস্কার ২০১৬। সন্ধ্যা ৬টার দিকে বাংলাদেশ জাতীয় জাদুঘরের মূলমঞ্চে এ পুরস্কার প্রদানের আয়োজন করে কাজী সব্যসাচীর পরিবার।
এবার এ পুরস্কার পেয়েছেন পশ্চিমবঙ্গের বিখ্যাত আবৃত্তিশিল্পী ও অভিনেতা সৌমিত্র চট্টোপাধ্যায় এবং দেশের বিশিষ্ট আবৃত্তিশিল্পী কাজী আরিফ।
অনুষ্ঠানের শুরুতেই অতিথিদের ফুল ও উত্তরীয় দিয়ে বরণ করে নেন কাজী নজরুল ইসলামের পরিবারের সদস্যরা। স্বাগত বক্তব্য দেন কাজী সব্যসাচীর কন্যা খিলখিল কাজী। তিনি বলেন, \"আজ আমাদের পরিবারের জন্য বিশেষ আনন্দের দিন। অনেক বছর যাবৎ বাবার নামে এই পুরস্কার চালুর চেষ্টা করছিলাম। আমার বাবা ছিলেন উপমহাদেশের প্রবাদপ্রতিম আবৃত্তিশিল্পী। দাদুর কবিতা বাবার কণ্ঠে বাংলার ঘরে ঘরে পৌঁছে গিয়েছিল।\"
অনুষ্ঠানে প্রধান অতিথি ছিলেন অধ্যাপক ইমেরিটাস আনিসুজ্জামান। সভাপতি ছিলেন বিশিষ্ট নজরুল গবেষক এবং নজরুল ইনস্টিটিউটের ট্রাস্টি বোর্ডের চেয়ারম্যান অধ্যাপক ইমেরিটাস রফিকুল ইসলাম।

