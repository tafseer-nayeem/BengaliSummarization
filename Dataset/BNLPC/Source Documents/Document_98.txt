Title: 
অপ্সরীর খোঁজে 
Text: 
  লাউয়াছড়া জাতীয় উদ্যানে গেছি। সকালে গেটের পাশ দিয়েই নিচের ছড়াটায় নেমে গেলাম। উল্টোদিকে হাঁটতে হাঁটতে ব্রিজের নিচটা পার হয়ে খানিকটা সামনের দিকে এগোলাম। ব্রিজের নিচটা পার হতেই বেশ কয়েকটি মাঝারি থেকে বড় আকারের প্রজাপতিকে মাটি থেকে রস শুষে নিতে দেখলাম। ওদের একটু সামনেই ছোট্ট আকারের একটি প্রজাপতিকে দেখলাম জীবনের প্রথম। খুশিতে মন নেচে উঠল। ২০১৫ সালের ২১ অক্টোবরের ঘটনা এটি। দ্বিতীয়বার দেখা হলো কাপ্তাই জাতীয় উদ্যানের ছড়ায়। লাউয়াছড়ায় ওকে ডানা মেলা অবস্থায় পাইনি। শুধু ওর ডানার নিচের সৌন্দর্যই দেখেছি। কিন্তু কাপ্তাইয়ে ডানা মেলা অবস্থায় ওর ডানার ওপরের দিকের সৌন্দর্য দেখলাম। সত্যিই মুগ্ধ হওয়ার মতো ওর রূপ।

