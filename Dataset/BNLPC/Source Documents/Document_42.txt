Title: 
ডিক্যাপ্রিওর পরেই প্রিয়াঙ্কা! 
Text: 
  অভিনয় করেন দুজনই। একজন লিওনার্দো ডিক্যাপ্রিও, হলিউডের সর্বকালের সেরা অভিনেতাদের একজন। এবার ‘দ্য রেভেন্যান্ট’ ছবিতে অনবদ্য অভিনয়ের জন্য সেরা অভিনেতার অস্কার পেয়েছেন। আরেকজন বলিউডের তারকা প্রিয়াঙ্কা চোপড়া। এবারই প্রথম অস্কারের লাল গালিচায় পা রেখেছেন ‘কোয়ান্টিকো’ সিরিজে অভিনয়ের সুবাদে। সম্প্রতি গুগল জানিয়েছে, ৮৮তম অ্যাকাডেমি অ্যাওয়ার্ড (অস্কার) চলাকালীন ভারতের জনগণ গুগলে লিওনার্দো ডিক্যাপ্রিওর পরেই সবচেয়ে বেশি খুঁজেছেন প্রিয়াঙ্কা চোপড়াকে।

অস্কার চলাকালীন গুগলে তথ্য খোঁজার ক্ষেত্রে ২ শতাংশ ব্যবহারকারী ভারতীয়। কিন্তু এই ২ শতাংশই সেরা দশের তালিকায় রেখেছে তাঁদের। গুগলে বেশির ভাগ (৫০ শতাংশ) তথ্য খোঁজা হয়েছে মার্কিন যুক্তরাষ্ট্র থেকে। বাকি অংশের মাঝে ৩০ শতাংশ আছে ব্রিটেন, কানাডা, অস্ট্রেলিয়া ও স্পেনের দখলে।

সেরা অভিনেতার মনোনয়নে ভারতীয়দের চোখে সেরা ছিলেন লিওনার্দো ডিক্যাপ্রিও, তার পরপরই ছিলেন অভিনেতা ম্যাট ডেমন।

