Title: 
ইউপি নির্বাচন সুষ্ঠু হবে না, বললেন এরশাদ 
Text: 
  জাতীয় পার্টির (জাপা) চেয়ারম্যান হুসেইন মুহম্মদ এরশাদ বলেছেন, সামনে ইউনিয়ন পরিষদ (ইউপি) নির্বাচন। জাপার নেতা-কর্মীরা আমাকে জানিয়েছেন, ইউপি নির্বাচন করে লাভ কি। সদ্য অনুষ্ঠিত পৌরসভা নির্বাচন সুষ্ঠু ও নিরপেক্ষ হয়নি। ইউপি নির্বাচনও সুষ্ঠু হবে না।
আজ বুধবার বিকেল চারটার দিকে গাইবান্ধা ইসলামিয়া উচ্চবিদ্যালয় মাঠে জেলা জাতীয় পার্টির দ্বিবার্ষিক সম্মেলনে এরশাদ এসব কথা বলেন। তিনি বলেন, ক্ষমতাসীন দল ভোট মেরে নিয়ে তাদের প্রার্থীদের জিতিয়ে এনেছে। ইউপি নির্বাচন সুষ্ঠু না হলে সরকারের ভাবমুর্তি ক্ষুণ্ন হবে। মানুষের কাছে সরকারের আস্থা কমবে।
জেলা জাতীয় পার্টির সভাপতি আবদুর রশিদ সরকারের সভাপতিত্বে অনুষ্ঠিত সম্মেলনে বক্তব্য রাখেন, জাতীয় পার্টির কো-চেয়ারম্যান জিএম কাদের, মহাসচিব রুহুল আমিন হাওলাদার, যুগ্ম মহাসচিব দিলারা খন্দকার, জাপা চেয়ারম্যানের উপদেষ্টা শামীম হায়দার পাটোয়ারি, সাঘাটা উপজেলা চেয়ারম্যান গোলাম শহীদ প্রমুখ বক্তব্য দেন।
প্রধানমন্ত্রী শেখ হাসিনাকে উদ্দেশ্য করে এরশাদ বলেন, প্রধানমন্ত্রী কেবল জাতীয় সংসদে বক্তব্য দেন, শিশু হত্যা ঘৃণ্য কাজ। কিন্তু তিনি সংসদে বক্তব্য দিয়েই দায়িত্ব এড়াতে পারেন না। সরকারের দায়িত্ব মানুষের জানমালের নিরাপত্তা দেওয়া। কিন্তু সরকার মানুষের নিরাপত্তা দিতে পারছে না। প্রায় প্রতিদিন শিশু হত্যার ঘটনা ঘটছে। কর্মসংস্থানের ব্যবস্থা না থাকায় বেকার যুবকেরা মাদকের আশ্রয় নিচ্ছে।


