Title: 
ইয়াবা মামলায় ১০ আসামি রিমান্ডে 
Text: 
  ৭০ হাজার ইয়াবা বড়ি আটকের মামলায় ১০ আসামির প্রত্যেকের পাঁচ দিন করে রিমান্ড মঞ্জুর করেছেন আদালত। আজ মঙ্গলবার ঢাকার মহানগর হাকিম প্রণব কুমার হুই এ আদেশ দেন।
গতকাল সোমবার রাজধানীর দারুস সালাম থানার ক্যালকাটা ড্রাই ক্লিনার্সের সামনে থেকে এ আসামিদের গ্রেপ্তার করে ডিবি পুলিশ।
এই ১০জন হলেন কক্সবাজারের নবী হোসেন, ইয়াসিন ও আরিফুল হাসান, মুন্সিগঞ্জের মিজু হোসেন, হামিদুল ও রায়হান ফরাদী, মাদারীপুরের শরিফ শিকদার, নারায়ণগঞ্জের মনিরুজ্জামান, নোয়াখালীর তকবির মুরাদ ও কুমিল্লার ওবায়দুল্লাহ।
মামলার তদন্তকারী কর্মকর্তা ডিবির উপপরিদর্শক আবুল বাশার এই আসামিদের আদালতে হাজির করে ১০ দিনের রিমান্ড আবেদন করেন। আবেদনে বলা হয়, এই আসামিরা সংঘবদ্ধ মাদকচক্রের সদস্য। তাঁরা দীর্ঘদিন চট্টগ্রাম ও কক্সবাজার থেকে নেশাজাতীয় মাদক ইয়াবা এনে বাংলাদেশে বিভিন্ন এলাকায় বিক্রি করে। তাঁরা প্রাথমিক জিজ্ঞাসাবাদে জানিয়েছেন, নবী হোসেন কক্সবাজারের মোহাম্মদ আলী, সোহেল মিয়া ও হারুনের কাছ থেকে ইয়াবা কিনে বড় বড় পরিবহনের মাধ্যমে ঢাকায় আনেন। তকবির মুরাদ ও ওবায়দুল্লাহ অন্য ব্যবসার আড়ালে ইয়াবা ব্যবসা করেন। তাই এই চক্রের অন্য সদস্যদের ধরতে এই আসামিদের রিমান্ডে নিয়ে জিজ্ঞাসাবাদ করা প্রয়োজন।
শুনানি শেষে আদালত রিমান্ড মঞ্জুর করে আদেশ দেন।

