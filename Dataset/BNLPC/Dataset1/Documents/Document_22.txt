Title: 
পাকিস্তান সফরে যেতে রাজি বাংলাদেশ, দাবি পিসিবির 
Text: 
  পাকিস্তান সফরে যেতে রাজি বাংলাদেশ? পাকিস্তান ক্রিকেট বোর্ডের প্রধান শাহরিয়ার খান এমন তথ্যই জানিয়েছেন। তিনি বলেছেন, ভারতের টি-টোয়েন্টি বিশ্বকাপ শেষ হওয়ার পর যেকোনো সময়ে ঠিক করা হবে দ্বিপাক্ষিক এই সিরিজের সূচি। বাংলাদেশ এই সফরে লাহোর ও করাচিতে খেলতে রাজি, এমন কথাও বলেছেন পিসিবি প্রধান।
এশিয়া কাপ ক্রিকেটে ভারত-পাকিস্তান ম্যাচটি দেখতে ঢাকা এসেছিলেন শাহরিয়ার। সেখানেই নাকি বাংলাদেশ ক্রিকেট বোর্ডের (বিসিবি) কর্তাদের সঙ্গে এ বিষয়ে আলোচনা হয়েছে তাঁর। দেশে ফিরে তিনি সংবাদমাধ্যমকে বলেছেন, \"পাকিস্তান সফরে আসতে রাজি হয়েছে বাংলাদেশ। সফরের ম্যাচগুলো লাহোর ও করাচিতে আয়োজন করার পরিকল্পনা করা হচ্ছে।\"
২০০৩ সালে তিনটি টেস্ট ও পাঁচটি ওয়ানডে খেলতে প্রথমবারের মতো পাকিস্তান সফর করেছিল বাংলাদেশ ক্রিকেট দল। এখনো পর্যন্ত সেটাই পাকিস্তানে বাংলাদেশ ক্রিকেট দলের সর্বশেষ দ্বিপাক্ষিক সফর হয়ে আছে। এরপর এশিয়া কাপ ক্রিকেটে খেলতে ২০০৮ সালে একবার পাকিস্তান গিয়েছিল বাংলাদেশ। বাংলাদেশ নারী ক্রিকেট দল অবশ্য কিছুদিন আগে পাকিস্তান সফর করে এসেছে।
২০০৯ সালে লাহোরে শ্রীলঙ্কান ক্রিকেট দলের ওপর বন্দুকধারী সন্ত্রাসীদের হামলার পর থেকেই আন্তর্জাতিক ক্রিকেট বন্ধ আছে পাকিস্তানে। ২০১৫ সালে দীর্ঘ ৬ বছর পর ওয়ানডে ও টি-টোয়েন্টি ম্যাচ খেলতে পাকিস্তান সফর করে জিম্বাবুয়ে দল। 

