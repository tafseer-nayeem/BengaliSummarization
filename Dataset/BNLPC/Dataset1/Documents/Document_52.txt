Title: 
বায়োমেট্রিক পদ্ধতিতে সিম নিবন্ধন বন্ধের দাবি 
Text: 
  বায়োমেট্রিক পদ্ধতিতে সিম নিবন্ধন বন্ধ করতে সরকারকে আইনি নোটিশ পাঠিয়েছেন এক ব্যক্তি। এতে দুই দিনের মধ্যে বায়োমেট্রিক পদ্ধতিতে সিম নিবন্ধন বন্ধ করে গণমাধ্যমে তা প্রচার এবং নোটিশদাতাকে লিখিতভাবে জানাতে বলা হয়েছে।
রাজধানীর সেগুনবাগিচার খাইরুল হাসান সরকার নামের এক ব্যক্তি আজ বুধবার রেজিস্টার্ড ডাকে এ নোটিশ পাঠান। ডাক ও টেলিযোগাযোগ এবং আইন সচিব, বিটিআরসি, পুলিশের মহাপরিদর্শক (আইজিপি), ঢাকা মহানগর পুলিশ (ডিএমপি) কমিশনার, মুঠোফোন সেবাদাতা প্রতিষ্ঠান গ্রামীণফোন, রবি, এয়ারটেল, বাংলালিংক, টেলিটক ও সিটিসেলকে ওই নোটিশ পাঠানো হয়েছে।
নোটিশদাতার আইনজীবী হুমায়ুন কবির সাংবাদিকদের বলেন, বায়োমেট্রিক পদ্ধতিতে তথ্য সংগ্রহের কার্যক্রম সরকারি বা বিধিবদ্ধ কর্তৃপক্ষের মাধ্যমে হতে হবে। কিন্তু এখানে ব্যক্তিমালিকানাধীন প্রতিষ্ঠানকে ক্ষমতা দেওয়া হয়েছে। এটা বেআইনি।
সুপ্রিম কোর্টের এই আইনজীবী দাবি করেন, বায়োমেট্রিক পদ্ধতির এই নিবন্ধন ব্যক্তি অধিকার ক্ষুণ্ন করছে। বেসরকারি প্রতিষ্ঠান থেকে ব্যক্তিগত তথ্য চুরি হতে পারে। এ ছাড়া তথ্যের অপব্যবহার হলে আইনগত প্রতিকার কী হবে, সে বিষয়ে সুনির্দিষ্ট নির্দেশনা নেই। এ জন্য অবিলম্বে এই কার্যক্রম স্থগিত করতে আইনি নোটিশ পাঠানো হয়েছে। না হলে উচ্চ আদালতে রিট আবেদন করা হবে।

