Title: 
তুলুজপ্রবাসী বাংলাদেশিদের শীতকালীন আনন্দভ্রমণ 
Text: 
  ফ্রান্সের শিল্পনগরী তুলুজপ্রবাসী বাংলাদেশিরা স্পেন ও ফ্রান্সের সীমান্তবর্তী পাহাড়ঘেরা ও বরফে আচ্ছাদিত এন্ডোরাতে শীতকালীন আনন্দভ্রমণ করেছেন। ২৮ ফেব্রুয়ারি রোববার দিনব্যাপী শীতকালীন এই আনন্দভ্রমণ অনুষ্ঠিত হয়।
প্রবাসীরা সকালে নির্দিষ্ট স্থানে সমবেত হয়ে একসঙ্গে এন্ডোরাতে রওনা হন। যাত্রার প্রাক্কালে মার্ক রায়ের উপস্থাপনায় সমবেতদের উদ্দেশে শুভেচ্ছা বক্তব্য দেন তুলুজপ্রবাসী কমিউনটি নেতা আলী হোসেন, আবুল কালাম, শওকত হোসেইন, ওসমান হোসেইন, হারুনুর রশিদ, আকাশ ও আবদুল বাতেনসহ কমিউনিটির আরও কয়েকজন নেতা। আনন্দভ্রমণে অতিথি ছিলেন সাংবাদিক ও লেখক মাসুদুল হাসান, প্যারিস-বাংলা প্রেস ক্লাবের সভাপতি আবু তাহির, সাধারণ সম্পাদক এনায়েত হোসেন ও প্রচার সম্পাদক নয়ন মামুন।
বক্তারা বলেন, এ রকম আনন্দ ভ্রমণের মাধ্যমে তুলুজে বসবাসকারী বাংলাদেশি কমিউনিটিদের মধ্যে সৌহার্দ্যপূর্ণ সম্পর্ক গড়ে তুলে সম্প্রীতি স্থাপনের মাধ্যমে প্রবাসীদের সকল সমস্যা সমাধানে ভূমিকা রাখা সম্ভব। এর মাধ্যমে প্রবাসে বাংলাদেশের ভাষা, সাহিত্য ও সংস্কৃতিও তুলে ধরতে সহজ হবে।

