Title: 
পুরুষের সঙ্গে সমানতালে নারীরা এগিয়ে আসতে পারেনি: স্পিকার 
Text: 
  স্পিকার শিরীন শারমিন চৌধুরী বলেছেন, এখন পর্যন্ত পুরুষের সঙ্গে সমানতালে সব জায়গায় নারীরা এগিয়ে আসতে পারেনি। যথেষ্ট সংখ্যক নারীর উপস্থিতি নেই। নারীরা পিছিয়ে আছে বলেই নারীর জন্য ইতিবাচক পদক্ষেপ নিতে হবে। আর এ কারণেই জাতীয় সংসদে সংরক্ষিত নারী আসনের প্রয়োজন। সে ধরনের অনুকূল পরিবেশ এখনো তৈরি হয়নি যে সব নারী সরাসরি নির্বাচনে জয়ী হতে পারবেন।
আজ মঙ্গলবার ঢাকা রিপোর্টার্স ইউনিটির নারী কমিটি আয়োজিত গণমাধ্যম ও নারীবিষয়ক আলোচনা সভায় প্রধান অতিথির বক্তব্যে স্পিকার এসব কথা বলেন।
স্পিকার বলেন, নারীর বিষয়টি সেভাবে মূলধারায় সম্পৃক্ত হয়নি। নারীর বেলায় ভাবা হয়, একটি ক্ষুদ্রঋণ দিয়ে দিলেই উদ্যোক্তা হয়ে যাবে। অথচ নারীকে অর্থনীতির মূলধারায় সম্পৃক্ত করার কথা চিন্তা করা হয় না।
গণমাধ্যম ও নারী প্রসঙ্গে স্পিকার বলেন, কঠিন পেশা হিসেবে গণমাধ্যমে নারীর যে উপস্থিতি, তা ঈর্ষণীয়। এ পেশার নারীরা যে ধরনের পরিবেশে কাজ করছেন তাকে সংকটময় বলা যাবে না। অন্যান্য পেশার মতো এ পেশায়ও নারীদের বিভিন্ন সমস্যার মোকাবিলা করতে হচ্ছে। কর্মক্ষেত্রে নারীদের ধরে রাখতে বেসরকারি খাতেও মাতৃত্বকালীন ছুটি ছয় মাস করা, কর্মঘণ্টা কমিয়ে আনাসহ বিভিন্ন প্রচেষ্টা অব্যাহত রাখতে হবে। কর্মক্ষেত্রে সামনে এগিয়ে যাওয়ার জন্য পুরুষের মতোই নারীর জন্য সব পথ উন্মুক্ত রাখতে হবে। রাতের বেলা বা অন্য সময় নারীকে গুরুত্বপূর্ণ কাজের দায়িত্ব দেওয়া যাবে না, তা নয়। পুরুষ যেভাবে কাজটি করবেন, নারীও সেভাবেই করবেন, শুধু নারীর বেলায় নিরাপত্তা বা যাতায়াতের ব্যবস্থা করাসহ একটু বেশি পদক্ষেপ নিলেই হয়ে যাচ্ছে।

